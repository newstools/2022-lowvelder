“Almal sê tyd genees, maar tyd genees nie die hartseer nie. Dit vreet aan ‘n ouer soos kanker, dag in en dag uit. Môre kom die son weer met dieselfde seer op,” het die moeder van die vermoorde Deon de Bruyn, Susan, gesê. Die verdagtes, Rawun Mhlanga (29), Derrick Makamo (25), Sifiso Madonsela (34), Oscar Chauke (37) en Solomon Msimango (34), het op 19 Junie 2018 vir die moord op Deon in die hof verskyn. Dié manne is in Tonga tydens ‘n polisiesoektog gearresteer. LEES OOK: Plaaslike fotograaf genomineer in landswye kompetisie Deon het die Simonsvleiplaas in die Strydomblok-area naby Komatipoort ten tyde van sy dood bestuur. Hy en sy werkgewer, Estelle Jansen, wat 59 jaar oud was, is daardie dag deur drie mans in klapmusse aangeval. Die indringers het die sekuriteitswag oorval en vasgebind, en Deon in ‘n hoek vasgekeer voordat hulle die huis binnegegaan het. Daar het hulle vir Jansen gekry en haar uit die bed gesleep. Berigte dui daarop dat die rowers wild skote afgevuur het en Deon in die hart getref het. Jansen is ook deur van die koeëls getref, maar het die aanval oorleef. Haar seun, Elmer, het die aanvallers, wat te voet gevlug het, afgeskrik. Hulle kon net daarin geslaag om met ‘n selfoon van die toneel te vlug. “Deon word gemis meer as wat woorde kan beskryf. Ons as gesin is dankbaar daar is nou vordering met die hofverrigtinge. Ons sal graag dié paragraaf wil afsluit,” het Susan gesê. LEES OOK: Kaapsehoop in rep en roer oor Mathys Roets se eersdaagse optrede